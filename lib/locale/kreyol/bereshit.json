["Nan konmansman, Bondye kreye sy\u00e8l la ak lat\u00e8 a.", "Men lat\u00e8 pa t' gen f\u00f2m, li pa t' gen anyen sou li. F\u00e8nwa te kouvri toupatou. Lespri Bondye t'ap plane sou dlo ki te kouvri tout lat\u00e8.", "Bondye di. Se pou limy\u00e8 f\u00e8t. Epi limy\u00e8 te f\u00e8t.", "Bondye w\u00e8 limy\u00e8 a te bon. Bondye mete limy\u00e8 a yon b\u00f2, li mete f\u00e8nwa a yon l\u00f2t b\u00f2.", "Bondye rele limy\u00e8 a lajounen, li rele f\u00e8nwa a lannwit. Yon lannwit pase, yon maten rive. Se te premye jou a.", "Bondye di ank\u00f2. Se pou gen yon vout nan mitan dlo a pou separe dlo a an de.", "Bondye f\u00e8 vout la separe dlo a an de, yon pati anwo vout la, yon l\u00f2t pati anba l'. Se konsa sa te pase.", "Bondye rele vout la sy\u00e8l. Yon lannwit pase, yon maten rive. Se te dezy\u00e8m jou a.", "Bondye di ank\u00f2. Se pou dlo ki anba sy\u00e8l la sanble yon s\u00e8l kote pou kote ki s\u00e8k la ka par\u00e8t. Se konsa sa te pase.", "Bondye rele kote ki s\u00e8k la t\u00e8. Li rele pil dlo a lanm\u00e8. Bondye gade sa l' te f\u00e8 a, li w\u00e8 l' bon.", "Bondye di. Se pou t\u00e8 a pouse tout kalite plant: z\u00e8b, plant ki bay grenn, pyebwa ki bay fwi ak tout grenn yo. Se konsa sa te pase.", "T\u00e8 a pouse tout kalite plant: z\u00e8b, plant ki bay grenn, pyebwa ki bay fwi ak tout grenn yo. Bondye gade sa l' te f\u00e8 a, li w\u00e8 l' bon.", "Yon lannwit pase, yon maten rive. Se te twazy\u00e8m jou a.", "Bondye di ank\u00f2. Se pou limy\u00e8 par\u00e8t nan sy\u00e8l la pou separe lajounen ak lannwit. Y'a s\u00e8vi pou make jou yo, lanne yo ak sezon yo.", "Y'a s\u00e8vi limy\u00e8 nan sy\u00e8l la pou klere tout lat\u00e8 a. Se konsa sa te pase.", "Bondye f\u00e8 de gwo limy\u00e8, pi gwo a pou k\u00f2mande sou lajounen, pi piti a pou k\u00f2mande sou lannwit. Li f\u00e8 zetwal yo tou.", "Li mete yo nan sy\u00e8l la pou klere lat\u00e8 a,", "pou k\u00f2mande sou lajounen ak sou lannwit, pou separe limy\u00e8 ak f\u00e8nwa. Bondye gade sa l' te f\u00e8 a, li w\u00e8 l' bon.", "Yon lannwit pase, yon maten rive. Se te katriy\u00e8m jou a.", "Bondye di ank\u00f2. Se pou dlo yo kale anpil anpil b\u00e8t vivan. Se pou zwazo vole nan sy\u00e8l la anwo t\u00e8 a. Se konsa sa te pase.", "Bondye kreye gwo b\u00e8t lanm\u00e8 yo, tout kalite b\u00e8t vivan k'ap naje nan dlo ansanm ak tout kalite zwazo. Bondye gade sa l' te f\u00e8 a, li w\u00e8 l' bon.", "Bondye beni yo, li di. F\u00e8 pitit, f\u00e8 anpil anpil pitit, plen dlo lanm\u00e8 a. Se pou zwazo yo f\u00e8 anpil anpil pitit tout sou t\u00e8 a.", "Yon lannwit pase, yon maten rive. Se te senky\u00e8m jou a.", "Bondye di ank\u00f2. Se pou t\u00e8 a kale tout kalite b\u00e8t vivan, b\u00e8t yo gade, b\u00e8t ki trennen sou vant, b\u00e8t nan bwa. Se konsa sa te pase.", "Bondye f\u00e8 tout kalite b\u00e8t, b\u00e8t nan bwa, b\u00e8t yo gade, b\u00e8t ki trennen sou vant. Li gade sa l' te f\u00e8 a, li w\u00e8 l' bon.", "Bondye di ank\u00f2. Ann f\u00e8 moun. N'ap f\u00e8 l' p\u00f2tre ak nou, pou li sanble ak nou. La gen pouvwa sou pwason ki nan lanm\u00e8 yo, sou zwazo ki nan sy\u00e8l la, sou tout b\u00e8t yo gade, sou tout lat\u00e8, sou tout b\u00e8t nan bwa, sou tout b\u00e8t ki trennen sou vant sou t\u00e8 a.", "Bondye kreye moun. Li f\u00e8 l' p\u00f2tre ak li. Li kreye yo gason ak fi.", "Li ba yo benediksyon, li di. F\u00e8 pitit, f\u00e8 anpil anpil pitit mete sou t\u00e8 a. Donte t\u00e8 a. Mwen ban nou pouvwa sou pwason ki nan lanm\u00e8, sou zwazo ki nan sy\u00e8l la, ak sou tout b\u00e8t vivan k'ap mache sou t\u00e8 a.", "Bondye di. Gade. Mwen ban nou tout kalite plant ki bay grenn ak tout kalite pyebwa ki bay fwi ak grenn pou nou manje.", "Men, tout b\u00e8t ki sou t\u00e8 a, tout zwazo ki nan sy\u00e8l la, tout b\u00e8t ki trennen sou vant, wi tout b\u00e8t vivan, m'ap ba yo z\u00e8b v\u00e8t pou yo manje. Se konsa sa te pase.", "Bondye gade sa l' te f\u00e8 a, li w\u00e8 l' bon n\u00e8t. Yon lannwit pase, yon maten rive. Se te sizy\u00e8m jou a."]